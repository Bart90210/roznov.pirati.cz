---
layout: blog
category: CLANKY
title: 'Piráti ve Zlínském kraji hledají kandidát(k)y do senátních voleb'
date: 2018-03-15T12:00:00.032Z
author: Marek Houser
authorId: marek.houser
image: /assets/img/posts/senatvolby.png
tags: 'Senát primárky Zlín Vsetín'
---
Krajské sdružení České pirátské strany ve Zlínském kraji nabízí jednotlivcům z široké veřejnosti možnost [přihlásit se](https://goo.gl/forms/JE57TCvuOMyCTkXB3){:target="_blank"} do otevřených primárních voleb na kandidát(k)y do Senátu ČR pro volby v roce 2018. Standardní pirátský postup tak tradičně poskytuje svým členům možnost postavit do boje o vysokou politickou funkci kandidáta/ku pomocí demokratického hlasování.

„Nejsme strana založená na zákulisních domluvách, kmotrech a lobbingu, ale na funkční přímé demokracii. Dáváme tak možnost komukoli, aby o senátorské křeslo usiloval pod naší vlajkou či s naší podporou poté, co se přihlásí, obstojí v základních pirátských otázkách a přesvědčí členy krajského sdružení, že je té nominace hoden. Nemusí přitom jít nutně o člena či členku Pirátů. Stejně tak se u nás hlasuje například o čelních pozicích na kandidátkách do parlamentu i komunálu,“ vysvětluje pointu pirátských primárních voleb předseda krajského sdružení Pirátů Marek Houser s tím, že vybraní zájemci by byli po přihlášení pozváni na „grilování“. Během něj by měli pirátské členy o svých myšlenkách, cílech a vizích přesvědčit.

Zdejší Piráti se k takto veřejné nabídce odhodlali i kvůli tomu, že mezi jejich členy v současnosti není mnoho těch, kteří by splňovali minimální věkový limit. I přes stoupající politické zkušenosti, kompetence a odhodlání nejaktivnějších Pirátů a Pirátek v kraji je pro drtivou většinu z nich "stopkou" právě věk.

Ve Zlínském kraji se v roce 2018 uskuteční senátní volby ve třech okrscích. V 77. a 80. okrsku se bude volit standardně na podzim, ve „zlínském“ 78. okrsku však volby proběhnou mnohem dříve kvůli rezignaci Františka Čuby Podle zákona konkrétně do 90 od zániku mandátu, tedy do konce května. Piráti hledají vhodné kandidáty a kandidátky do všech tří.

„Chtěli bychom mít želízka v ohni ve všech zmíněných okrscích, ale jsme si dobře vědomi sil na Vsetíně a v Uherském Brodě. I když musíme spěchat, primární je pro nás momentálně Zlín a místo po panu Čubovi, který udělal svému regionu velkou ostudu a vyvolal v lidech pocit, že senátoři jsou vlastně k ničemu a nepotřebujeme je. Představením pirátského jména bychom chtěli takovým názorům oponovat a i v kampani bychom kladli důraz na význam Senátu,“ přiblížil Houser. Dodal ovšem, že pokud by Piráti v kterémkoli okrsku usoudili, že žádná z přihlášených osobností nemá větší šanci na úspěch, kandidatury se vzdají a mohli by třeba pomýšlet na podporu jiného kandidáta. To by ovšem opět podléhalo hlasování členské základny.

[PŘIHLAŠOVACÍ FORMULÁŘ](https://goo.gl/forms/JE57TCvuOMyCTkXB3){:target="_blank"}

TERMÍNY:

Okrsek 78:

- Přihlášení zájemců: do 18. března 2018
- Setkání s vybranými zájemci: 19. až 21. března 2018
- Primární volby: do 25. března 2018

Okrsky 77 a 80:

- Přihlášení zájemců: do 22. května 2018
- Setkání s vybranými zájemci: 23. května až 27. května 2018
- Primární volby: do 31. května 2018

Noční obloha bez hvězd, nepřetržitě osvětlená města a komunikace, zmatená zvířata, spánkové poruchy a zvýšené riziko rakovinotvorných nádorů...

To jsou jen některé příklady podob a negativních důsledků ztráty přirozené tmy, kterou nám vzala současná, technicky vyspělá doba. Vláda dnes schválila v pořadí druhý materiál z dílny MŽP, který má přispět ke zmírnění tzv. světelného znečištění v ČR. První dokument pro vládu problematiku komplexně problematiku popsal, nyní přichází materiál s konkrétními rezortními úkoly i termíny jejich plnění.

,,My jsme se spolu s ostatními dotčenými rezorty a subjekty pustili nejenom do diskuze o světelném znečištění, ale i do přípravy konkrétních úkolů, které mají jeho negativní dopady eliminovat. Nově by se např. technické parametry správného osvětlování měly zahrnovat do dotačních titulů na výměnu veřejného osvětlení, bude nutné zabývat se světelnou zátěží způsobenou dopravní infrastrukturou nebo zvýšit povědomí o škodlivém vlivu modré složky světla na naše zdraví," vysvětluje ministr životního prostředí Richard Brabec.

Světelné znečištění pochází v podstatě ze tří zdrojů. Za prvé svítí se zbytečně moc, to znamená bez úpravy silné intenzity v čase, kdy lidé spí. V druhém případě používáme lampy s nevhodným směrem světelného záření, které se rozlévá k nebi, do volné krajiny nebo do oken spících. A za třetí používáme světlo s nevhodným zabarvením a intenzitou v nevhodnou dobu, zjednodušeně řečeno si ničíme zdraví užíváním telefonů a počítačů vyzařujících modrou složku světla v nočních hodinách. Některé evropské státy už světelné plýtvání upravily vyhláškami i zákony. ČR tuto problematiku historicky nijak komplexně neřešila, až do loňské zimy. Mezirezortní skupina, kterou inicioval před rokem ministr Brabec, uchopila problematiku světelného znečištění a jeho dopadů na lidské zdraví, životní prostředí, bezpečnost nebo ekonomiku a připravila první konkrétní kroky, jak omezení světelného znečištění řešit. Ty dnes schválila vláda a jednotlivé rezorty tak začnou plnit konkrétní opatření.

MV: Noční klid - příliš nehlučte a příliš nesviťte

V noci máme právo nebýt rušeni hlukem i světlem. Ministerstvo vnitra identifikovalo jako možnou kompetenci obcí regulovat světelné znečištění na svém území formou přestupku rušení nočního klidu. Ještě během tohoto roku se zavázalo zapracovat do svého "metodického doporučení k činnosti územních samosprávných celků" do pasáže upravující místní záležitosti veřejného pořádku informaci o možnosti posouzení některých způsobů obtěžování světlem jako rušení nočního klidu. A obce si pak případné světelné přestupky budou moci řešit samy. V případě, že obtěžování světlem bude posouzeno jako rušení nočního klidu, bude možné pachateli uložit pokutu do výše deseti tisíc korun.

MZd: Lidé musí vědět, že jim noci na internetu škodí

Snažíme se držet krok s dobou, ale málokomu dochází, že si nočním surfováním po internetu na počítači nebo telefonu ničíme zdraví. A co potom naše děti, které usínají s telefonem v ruce? Víme například, že si můžeme na přístrojích zapnout funkci ,,nočního režimu/night shift", které tlumí modré světlo? Ještě letos se proto Ministerstvo zdravotnictví zaměří na informační kampaň o škodlivosti modré složky světla na lidské zdraví, zejména na tzv. cirkadiální rytmy (biorytmy). Může docházet i k narušení spánkového rytmu, což se projevuje obtížným usínáním, u těžkých spánkových deprivací se dokonce mohou dostavit halucinace, paranoia nebo jiné psychické problémy. Opakované narušování temné fáze noci světlem zvyšuje významným způsobem riziko vzniku tzv. civilizačních chorob, jako jsou psychiatrická onemocnění včetně depresí, spánkové poruchy a poruchy paměti, kardiovaskulární nemoci, inzulínová rezistence nebo obezita a zejména různé formy karcinomů. Problematice světelného znečištění se proto nově na podnět MŽP začal zabývat i Národní ústav pro duševní zdraví.

MMR: Nové stavby v dobrém světle

Nově stavěné budovy by měly naplňovat parametry pro zdraví a životní prostředí šetrného osvětlení. Ministerstvo pro místní rozvoj jako gestor stavebního práva a zároveň instituce zastřešující stavební úřady chce umožnit těmto úřadům stanovovat podmínky správného osvětlování při povolovacích procesech pro nové stavby. Kompetence stavebních úřadů pro zahrnutí technických podmínek pro osvětlování v povolovacích procesech v současnosti v zákoně zakotvená není, proto při právní úpravě stavebního práva zahrne Ministerstvo pro místní rozvoj technické požadavky na správné osvětlování (resp. barva světla určená teplotou chromatičnosti, směřování světelného toku) do příslušné vyhlášky.

MD: Doprava nechce svítit pánu bohu do oken

Ministerstvo dopravy do konce roku zmapuje, jak osvětlené dálniční křižovatky, železniční tratě nebo seřaďovací nádraží emitují nadbytečné světlo, resp. způsobují světelné znečištění, a na základě toho navrhne opatření tak, aby se nově stavěné železniční uzly nebo výměna osvětlení na křižovatkách realizovaly vzhledem ke snížení světelného znečištění správně. Na základě analýz Centra dopravního výzkumu plánuje MD vyhodnotit, na kterých místech je světelná zátěž způsobená dopravní infrastrukturou nejzávažnější, a návazně navrhnout preventivní technická a organizační opatření.

MPO a MŽP: Finanční injekce pro šetrné veřejné osvětlení

Obce a města často používají nevhodné, příliš silné, ale přitom málo účinné osvětlení. Zbytečně tak podle odhadů prosvítíme až dvě miliardy korun ročně. Řešením by byla výměna starých lamp za nové. Nové moderní lampy mají v sobě spoustu ,,vychytávek" - dokážou nejen svítit dolů, mít správnou teplotu světla, ale také zhasínat, když v prostoru není pohyb, nebo nastavit řízení toho světla online. MPO spolu s MŽP proto chystají na výměny cílené dotační programy. Za peníze by obce mohly nakoupit nové lampy, které budou šetřit energii, životní prostředí i zdraví lidí.

Ministerstvo průmyslu a obchodu v rámci programu EFEKT připraví nové dotační výzvy na výměny veřejného osvětlení v obcích, které zveřejní již ve druhé polovině roku 2018. Výzvy kromě požadavků na energetické úspory zahrnou i technické požadavky na instalaci takových svítidel, která snižují světelné znečištění. Dotační výzvy v rámci Národního programu životní prostředí pro obce v CHKO a v národních parcích pak vypíše ještě letos Ministerstvo životního prostředí. Ministerstvo průmyslu a obchodu také zastřešuje činnost Úřadu pro technickou normalizaci, metrologii a státní zkušebnictví, který spolu s Českou agenturou pro standardizaci zkoumá možnost úprav již existujících norem, definujících osvětlení ve veřejných prostorech. Do budoucna by normy měly zohledňovat i parametry pro snížení světelného znečištění.

MŽP: Ochrana před světelným znečištěním se promítne do procesu EIA

Změn by se mohla dočkat i metodika pro posuzování vlivu staveb na životní prostředí. Nově by posudkáři mohli pracovat i se světelným smogem. Ministerstvo životního prostředí, které má proces posuzování vlivů na životní prostředí na starosti, proto prověří možnost úpravy metodického pokynu pro posudkáře, tedy dle zákona autorizované osoby, zahrnující i vliv záměrů na přírodu světelným znečištěním. Kromě toho zadá MŽP výzkumný projekt řešící vliv světelného znečištění na druhy, společenstva a ekosystémy. Pro další rozhodování v omezování světelného znečištění ve vztahu k živé přírodě je totiž třeba mít k dispozici tzv. tvrdá data. 

- - -
